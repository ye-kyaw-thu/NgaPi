ရွှေတိဂုံဘုရား အနောက်ဘက်စောင်းတန်းမှာ မသိန်း ဆိုတဲ့ ပန်းသည်တယောက်ရှိတယ်။ ပန်းသည်မသိန်းပုံကို သိပ္ပံမောင်ဝ ရေးဖွဲခဲ့ပုံက …။

“မသိန်းသည် ပန်းသည်တို့အနက် အတော်ပင် ယဉ်စစ ရှိ၏။ အပြောလည်း ကောင်း၊ သဘောလည်း ကောင်း၊ အပြုအပြင်ကလည်း ကောင်း၊ သူ့မှာ အကောင်းချည်း စုနေလေတော့သည်။ သို့ဖြစ်သောကြောင့် တက္ကသိုလ်ကျောင်းသားတွေ သူ့ဆိုင်မှာချည်း ပန်းဝယ်ကြလေသည်။”

အဲ့ဒီခေတ်က တက္ကသိုလ်ကျောင်းသားတွေဟာ စနေ၊ တနင်္ဂနွေနေ့တွေမှာ အုပ်စုလိုက် ဘုရားတက်ပြီး မသိန်းဆိုင်က ပန်းတွေဝယ်၊ မသိန်းဆိုင်ရှေ့က ခုံမှာထိုင်ပြီး စကားတွေ ဖောင်ဖွဲ့ကြပါသတဲ့။

တချို့ရက်တွေဆို ရှေ့ကအဖွဲ့ ဖောင်ဖွဲ့နေတုန်း နောက်တဖွဲ့ရောက်လာလို့ မထချင် ထချင်နဲ့ နေရာဖယ်ပေးရဆိုပဲ။ ဒီထဲ မောင်သိန်းခိုင်ဆိုတဲ့ ကျောင်းသားကတော့ တကိုယ်တော်။

သူက မသိန်း ဆိုင်သိမ်းချိန်အထိနေပြီး ဆိုင်သိမ်းပြီးရင် အတူပြန်တဲ့ထိ မသိန်းနဲ့ ရင်းနှီးတယ်။ ဒီလိုနဲ့ ကျောင်းသားဟောင်းတွေက ကျောင်းပြီးသွားလို့ နေရပ်အသီသီးဆီ ဘဝခရီးချီတက်ကြ။

နောက် ကျောင်းသားအသစ်တွေ ရောက်လာပြီး မသိန်းဆိုင်မှာ ပန်းဝယ်ကြ၊ စကားတွေဖောင်ဖွဲ့ကြနဲ့။ ဆယ်စုနှစ် နှစ်ခုလောက်ရှိတော့ မသိန်းဆိုင်နားမှာ မသောင်း ပန်းဆိုင် ပေါ်လာ။
